---
Pr-id: Bilwet Fascismemap
P-id: Theory on Demand
A-id: 30
Type: article
Book-type: anthology
Anthology item: article
Item-id: unique no.
Article-title: Triumpf des Himmels: Over Wim Wenders' Himmel über Berlin
Article-status: accepted
Author: Arjen Mulder
Author-email:   corresponding address
Author-bio:  about the author
Abstract:   short description of the article (100 words)
Keywords:   50 keywords for search and indexing
Rights: CC BY-NC 4.0
...


# 10. Triumpf des Himmels: Over Wim Wenders’ Himmel über Berlin

Door Arjen Mulder. Verschenen in *Arcade: Jaarboek voor Ambulante
Wetenschappen*, nr. 1, 1989. Geschreven in mei - september 1988 als
ingekorte versie van een deel uit een gepland filmboek over Wenders,
Riefenstahl en Schwarzenegger.

‘Jeder Engel ist schrecklich.’

(Rainer Maria Rilke)

## I.

Na zijn zevenjarige missie in de Verenigde Staten te hebben voltooid,
keerde regisseur Wenders terug naar de Heimat. Hij koos Berlijn als
standplaats, begon direct aan de voorbereidingen van een nieuw project.
Over de stad verklaarde hij: ‘Berlijn is niet enkel de incarnatie en het
hart van Duitsland, maar ook een beetje dat van de wereld.’ En het
project? ‘Dat is fundamenteel verbonden met het Verlangen, mijn
verlangen: om mijn taal en Duitsland terug te vinden, dat ik op
cinematografisch vlak sinds lang verlaten had.’

Laten we direct zo letterlijk mogelijk proberen te horen wat hier gezegd
wordt. Een naoorlogse West-Duitser heeft het anno 1987 over Duitsland
(en niet de Duitslanden) en zegt daarvan dat het de incarnatie en het
hart van de wereld is - de plek waarop het Verlangen gericht is: het
'Verlangen' (van iedereen blijkbaar) is ‘Duitsland terug te vinden’.

Wim Wenders had als jonge filmrecensent aan de vooravond van zijn
queeste naar de eigen bodem geschreven: ‘Ik geloof niet, dat er ergens
anders zo'n verlies aan vertrouwen in eigen beelden, verhalen en mythes
bestaat als bij ons.’ En hij had de taak op zich genomen om, na eerst in
een film als *Im Lauf der Zeit* (1976) te hebben aangetoond hoe leeg het
geestelijk leven in Duitsland was zonder die eigen mythes, dat
vertrouwen te herstellen. Om dit te bereiken bleek er voor hem maar één
route mogelijk: hij moest de confrontatie aangaan met de beelden en
verhalen uit de Amerikaanse films die Europa na 1945 - zes jaar
verstoken van Hollywoodproducties - massaal overspoelden, welke films de
oude verhalen, die de Duitse identiteit zijn begin en bestemming hadden
gegeven, niet alleen wegvaagden, maar al snel ook compleet vervingen. Om
cinematografisch terug te keren naar Duitsland, anders gezegd, om de
Duitse mythes te herstellen, moest het amerikanisme uit de Duitse
identiteit worden gebannen.

De Yankees die in '45 als bevrijders van het nationaalsocialistische juk
waren binnengehaald, werden overigens in de jaren '60 al
geherinterpreteerd tot de bezetters van het vaderland, en op sit-ins
scandeerde de Duitse studentenjeugd hen toe: 'Amis raus!'. Al werd daar
toen nog solidair: 'Aus Vietnam!' aan toegevoegd. In *Der Amerikanische
Freund* (1977) laat Wenders iemand zeggen: 'De Amerikanen hebben ons
onbewuste gekoloniseerd'. Dat moest de oorzaak zijn van de leegte daarin
en dat ook definieerde zijn vorm van anti-imperialisme: hij stelde zich
tot taak *the American Dream* uit het Duitse onbewuste uit te drijven.
Zijn methode hierbij was deze Droom tot het bittere einde mee te dromen
om er daarna uit te kunnen ontwaken, reden waarom hij vertrok naar de
enige bodem die daarvoor geschikt was: die van het buitengewest Amerika
zelf, alwaar hij na zeven jaar slaapwandelen wakker schrok in het
plaatsje Paris, in Texas. Amerika? Wenders:

> In Duitsland is alles verscheurd, versplinterd. De geïsoleerde stad
> Berlijn bewijst dit duidelijk. Maar het gaat niet enkel om de breuk
> tussen de twee landen. Deze versnippering heeft niet alleen een
> politieke betekenis. Iedere staat, maar ook ieder mens vormt een
> eilandje, alleen en verscheurd, door gebrek aan liefde, omdat men niet
> weet waarom men leeft, omringd als men is door te veel lelijke
> beelden, verplicht als men is te leven zonder tederheid.

Duitsland een kapot lichaam dat ter heling met tedere beelden moet
worden omringd, opdat het zich herinnere waarom het leeft:

> Als men de negentiende-eeuwse mens zou plaatsen in het hedendaagse
> leven, zeker in Berlijn, zou hij zich afvragen wat er allemaal gebeurt
> en hoe men ertoe moet komen om te leven. Wij zijn bevoorrechten. Wij
> kennen het recht keuzen te maken. Maar wat kan een secretaresse in
> Dallas doen? Zij kan zich alleen maar afvragen waarom ze leeft. Om wat
> geld te verdienen en het uit te geven? In de negentiende eeuw was men
> misschien niet gelukkiger, maar men had een doel: zijn gezin, God. Men
> had in de eerste plaats God om de wereld te begrijpen.

De negentiende-eeuwer in Wenders heeft nog het Verlangen in zich naar
een God om ons uit te leggen waarom wij, en Duitsland, nog steeds in
leven zijn, de twintigste-eeuwer in hem weet dat tedere beelden niet
meer uit de trouwbijbel komen, maar uit de filmcamera. En blijkens zijn
nostalgie om de nu alweer 100 jaar oude zevende kunst, weet de
eenentwintigste-eeuwer in Wenders dat de film ten dode is opgeschreven
om vervangen te worden door de elektronische media.

Het is niet toevallig dat Wenders – drie-eenheid ingeklemd tussen de
rouw om verouderde waarden en de rouw om een verouderde techniek – nu
juist zo'n medelijden heeft met een secretaresse in ondemocratisch
Amerika. Haar immers had hij in *Paris, Texas* de weg gewezen naar het
waarom van haar werken, en in haar had hij zijn eigen Amerikaanse droom
uitgedroomd. Nu zegt hij, opnieuw letterlijk: wij in Berlijn zijn
bevoorrechten die in staat zijn om te kiezen. Zij in de States leeft
onder een juk dat haar een keuze onmogelijk maakt. En de suggestie is
duidelijk: zou er niet een omgekeerde historische beweging moeten worden
ingezet, zou Duitsland Amerika niet moeten komen bevrijden van de
overheersing door geld en consumptie, om het daardoor de gelegenheid te
bieden een 'echte' keuze te maken, voor de tederheid namelijk, nu God en
gezin in een vorige eeuw zijn achtergelaten? De Amerikaanse invasie
leidde tot het Duitse Wirtschaftswunder, d.w.z. de al overheersende
toename van geld en consumptie in de Bondsrepubliek. Zou een omgekeerde
invasie nu daar niet een wonder kunnen veroorzaken, de al overheersende
toename van zin en liefde namelijk? Een militaire invasie is daarvoor
niet nodig, we weten immers dat een culturele kolonisatie van hun
onbewuste al voldoende zou zijn?

Duitsland? Herinneren we ons *Paris, Texas*, het eindpunt van Wenders'
Amerikaanse missie. De hoofdpersoon, Travis (van traveler, reiziger),
was een klassieke Wenders-held: levend op een bodem waar hij totaal van
vervreemd was, werd hij gedreven door een nostalgie naar het vergeten
beginpunt waar zijn bloed was beginnen te stromen. De man loopt de
woestijn van de klassieke Amerikaanse (John Ford-)Western door, op zoek
naar het stukje grond waar zijn conceptie had plaatsgevonden. Dit was
het patroon: Amerikaanse beelden, en daardoorheen de queeste naar de
eigen oergrond, dat was Wenders' Duitse droom - in feite een
wezensvreemd element in het Amerikaanse landschap. Daarin immers was
men, in het kader van de trek naar het Westen, de hele negentiende eeuw
door op zoek geweest naar nieuwe grond (new frontiers) om zich te kunnen
vestigen. In die zin zou Wenders een mislukt kolonist zijn: hij blijft
naar zijn oude wortels verlangen. Zelfs Hollywood in het uiterste westen
zou hem geen nieuw vaderland schenken, integendeel, Wenders' paranoia
ziet daar de demon in die hem van zijn bloedsbodem wil verdringen. De
angst voor dat monster nu bezweert hij middels zijn Paris-film, waarin
hij Travis, zijn alter ego, definitief the American Dream laat
verwezenlijken: hij laat zijn held 100% Amerikaans worden om zich
daardoor te kunnen realiseren dat die man in zijn landschap van
western-beelden absoluut niet Europees, niet Duits, niet bij mij,
Wenders, behorend is. In Travis isoleert Wenders het Amerikaanse element
in zichzelf, om het vervolgens uit te kunnen drijven, zich ervan bewust
geworden dat de Duitse droom fundamenteel anders is dan de Amerikaanse;
en de Duitse droom, dat is de eigen mythe die in zijn bloed meestroomt.
Ga henen van mij. De Hollywood-demon de woestijn ingejaagd, de weg naar
het vaderland open en uitnodigend opeens, na zeven magere jaren.

Wat gebeurt er namelijk? Travis wordt van zijn oorspronkelijk Germaanse
speurtocht in 'die Wäste' afgeleid door zijn broer, die hem uit zijn
zelfverkozen wildernis terugvoert naar de beschaving, in de vorm van
zijn huis en zijn vrouw en kind. Daar weergekeerd blijkt echter dat hun
zoontje in werkelijkheid Travis' kind is en dat diens moeder is
verdwenen. Een toenadering tussen vader en zoon volgt, waarna beide op
zoek gaan naar de moeder. Die vinden ze uiteindelijk ook, in Houston,
waar ze in een peepshow als secretaresse werkt (ze neemt in ieder geval
gedicteerde teksten op). Dan volgt een verzoening, niet tussen hem en
haar, maar tussen haar en hun zoontje. Moeder en kind blijven verenigd
achter, Travis reist schijnbaar doelloos verder. Het kind (Hunter,
jager, dus wel iemand met een doel) heeft gevonden wat hij zocht: zijn
echte moeder. Die moeder, Jane (Me Tarzan, you - nu ja, zij is het wilde
element) heeft dat ook gevonden: haar moederschap namelijk (en is
daarmee getemd). Alleen vader zoekt verder.

Dit werd indertijd geïnterpreteerd als een verbeelding van het moderne
gezin, waarin de vader afwezig is (met de echtscheidingsstatistieken in
de hand om de sociale werkelijkheid achter de verbeelding te
bevestigen). Alleen is er niets moderns aan: het is gewoon het ideale
Amerikaanse gezin. Daarin immers blijft de vrouw thuis om de kinderen te
verzorgen, terwijl vader de wijde wereld in trekt om carrière te maken,
'van krantenjongen tot miljonair'. Dat was nu precies the Americam
dream. Wenders had een held gecreëerd met een bij uitstek 'Duits'
Verlangen (het vinden van de eigen bloedsbodem, in modieuzer jargon:
'het vinden van de eigen identiteit'), die van zijn spoor wordt
afgebracht door de bij uitstek 'Amerikaanse' dubbele droom van gezin en
gezinsonafhankelijkheid voor de man en dankbare aanvaarding van het
moederschap en gezinsafhankelijkheid voor de vrouw. Dat is de klassieke
reden 'waarom een secretaresse in Dallas leeft'. Wenders kon niet
duidelijker zijn.

Maar het is natuurlijk niet de reden waarop een Duitser in het hart van
de wereld zijn bestaan grondvest. Het Dallas-gezin is fundamenteel
anders dan de Europese familie. In Amerika is iedere relatie tussen een
mens en de grond waarop hij geboren is toeval: de mobiliteit van de
bevolking maakt het tot iets willekeurigs (en *Paris, Texas* is een en
al mobiliteit). Daardoor is ook iedere relatie tussen mensen toeval: als
je plotseling vertrekt om elders te gaan werken krijg je daar nieuwe
relaties en verdwijnen de oude. Wat weer de reden is dat ook de liefde
aan het toeval is overgeleverd. De enige niet willekeurige relatie in
Amerika is die tussen ouders en kinderen; en gezien het toevallige van
het vader-moeder contact is eigenlijk alleen de moeder-kind band geen
pure samenloop van omstandigheden, maar iets 'natuurlijks',
onvermijdelijks. Het is het enige noodzakelijke verband in een web van
toevalligheden. Vandaar het belang dat Wenders eraan hecht. Want daar
gaat het hem om, dat is de Duitse droom: dat de relatie mens-bodem geen
toeval is en dat dus de bloedsbanden tussen de mensen, 'tussen man en
vrouw', geen willekeur zijn, maar een kwestie van voorbestemming,
uitverkiezing, noodzaak, lot, 'Schicksal'. Want alleen dat maakt het
leven zinvol (nu Wenders het niet meer 'God' durft te noemen). Dat was
het 'eigen' verhaal, de eigen mythe die de Duitse identiteit maakte tot
wat ze was, voor ze in 1945 verpletterend verslagen en daardoor
'verscheurd' werd. Dat is de mythe die Wenders terugvindt, de kern van
zijn van vreemde smetten bevrijde onbewuste. Met een clean
bloed-en-bodem verhaal kon hij terugkeren naar de Heimat nu.

## II.

Duitse beelden, Duitse stemmen. Wenders opent zijn film *Der Himmel über
Berlin* met een tekst, geschreven en gesproken: 'Als das Kind Kind war,
wusste es nicht, dass es Kind war, alles war ihm beseelt, und alle
Seelen waren eins.' Dat is het begin - het kind; en dat is de inzet - de
eenheid, de heelheid van de ziel en van alle zielen. Dat ook is de
mythe: ons leven is nooit begonnen (we herinneren ons er althans niets
van), we zijn er, merken we op een gegeven moment (en dat is het eind
van de kindertijd, het begin van de versplintering). Als we ontdekken
dat we er zijn, zijn we er geweest; daarna kunnen we alleen nog
verlangen'naar wat een ander vroeger was', zoals Wenders' scenarioschrijver Peter Handke lang geleden alweer in een toneelstuk had laten zeggen door
Kaspar Hauser.

Na de openingstekst zien we wolken, zondoorschenen wolken, we vliegen
over een stad, kijkend vanuit het perspectief van de vlieger. En dan
zien we wie die vlieger is: een engel. Hij is geland op de
Gedachtniskirche, het ruïneuze oorlogsmonument van Berlijn. Zo gaat de
mythe verder immers: zodra we weten dat we er zijn, treden we binnen in
de geschiedenis, leren we dat wij een belichaming van het verleden zijn,
van al die mensen wier levenslijn tot hier, tot ons heeft gevoerd. De
engel kijkt omlaag, in de straten onder hem lopen de massa's der
stadsbewoners, waarvan sommigen stilstaan en omhoog beginnen te kijken.
Weer de mythe: we zijn niet alleen, we leven te midden van mensen als
wij, met wie we samen de levenslijn verder voeren. Recht en plicht:
recht om te leven (leven waar we nooit om gevraagd hebben), plicht om
het leven door te geven, daarmee de dood overwinnend (dood waar we nooit
om hebben gevraagd). Dat is de horizontale as waarlangs het leven zinvol
wordt: de vooruitgang middels krijgen en geven.

Wenders slaagt er aldus in om in nog geen twee minuten in het onbewuste
van zijn kijkers het verhaal te activeren, dat sinds de Romantiek in het
Westen het basispatroon vormt van iedere zingeving aan het leven: de
Geschiedenismythe namelijk, waarin de geschiedenis het leven zinvol
maakt en waarin de geschiedenis zelf zinvol is omdat Gods daden, of
sinds de Romantiek die van de Geest, erin tot uiting komen (de verticale
as). Dit is ook precies het verhaal waarin we het vertrouwen verloren
toen, zoals Elias Canetti schreef, 'de geschiedenis ophield reëel te
zijn, en zonder het de merken de mensheid plotseling de realiteit
verliet' - d.w.z. sinds Auschwitz, sinds Hiroshima. Wenders vindt,
zonder een greintje twijfel of cynisme, de weg terug de geschiedenis in.

Hij kan ook niet anders, daarvoor immers was hij naar Berlijn gevlogen:
‘In mijn land is dit de enige stad die me interesseert. Elders ervaart
men niet veel meer dan de krankzinnige behoefte om het verleden weg te
wissen. Het is de enige plaats waar men niet probeert te vergeten. Men
vindt in deze symbolische stad enkele sporen uit de negentiende eeuw,
uit de jaren twintig, van de oorlog, van de naoorlogse periode en
uiteraard van de huidige politieke realiteit. Het is een vriendelijke
stad.’ Het is een eilandje waar de Geschiedenis nog functioneert. En
alleen daarin kan tederheid bestaan.

Wenders brengt met deze beelden ook een andere mythe in beeld. De
geschiedenis als zingevend principe is een Europese, van oorsprong
christelijke gedachte. De andere mythe is Duits, al bestaat ze uit
dezelfde elementen: het begin dat geen begin is, de versplintering, de
geschiedenis, de massa. De inzet ervan is ook dezelfde: het herstellen
van de heelheid. Het doel is echter anders: niet het overwinnen van de
dood, maar het veroveren van de absolute macht. Het nationaalsocialisme.
Laten we even terugkijken op het Duitse cinematografische vlak. In 1934
maakte Leni Riefenstahl een film over de partijdagen van de Nazi’s in
dat jaar: *Triumpf des Willens*. Ook Riefenstahls film opent met een
tekst over een ‘begin’: ‘Vier september 1934. Twintig jaar na het
uitbreken van de wereldoorlog, zestien jaar na het begin van Duitslands
weedom en verdriet, negentien maanden na het begin van Duitslands
wedergeboorte, vloog Adolf Hitler opnieuw naar Neurenberg om de kolonnes
van zijn trouwe aanhangers te inspecteren.’ Dan zien we wolken,
zondoorschenen wolken, we vliegen over een stad. In de straten daarvan
lopen mensen, massa's mensen, waarvan sommigen omhoog beginnen te
kijken, we zien hen vanuit het perspectief van de vlieger. We zien
vervolgens wie die vlieger is: de Führer. Hij is geland op het vliegveld
van Neurenberg. De nacht valt, een nieuwe dag begint. Het ontwaken wordt
getoond in het historische centrum van Neurenberg, de vakwerkhuizen, de
spitse daken, de landelijke klederdracht... Onbewuste oppepper:
Duitsland is de nacht in gegaan van een verloren oorlog, maar haar
geschiedenis is daardoor niet aangetast, het land is nog ongeschonden -
laat nu ook de Duitse mens zich weer herstellen! Vandaar schakelen we
over naar het tentenkamp, waar we de massa der partijgangers aan de
ochtendhygiëne zien: fris en vrolijk fascisme.

Deze gespierde mannenlijven zijn de belichaming van Duitslands nieuwe
heelheid. De mythe is daarmee rond: van begin, versplintering en
geschiedenis, naar een nieuwe heelheid (overwinning van de dood). Deze
drie thema's keren ook expliciet terug in de toespraken die Hitler
houdt, terwijl de massa's toehoren. Tegen de partijjeugd zegt hij: ‘En
als er van ons niets meer over is, dan zullen jullie de vlag die wij
eens vanuit het niets hebben gehesen, in jullie vuisten moeten houden.
En ik weet dat het niet anders kan zijn, want jullie zijn vlees uit ons
vlees, bloed uit ons bloed en in jullie jonge hoofden brandt dezelfde
geest die ons beheerst.’ Het thema van het overwinnen van de dood door
het verlengen van de levenslijn lijkt hier hardop te worden
uitgesproken. Alleen maakt Hitler in zijn slottoespraak tot de
verzamelde partijdag duidelijk dat het hem daarom helemaal niet gaat.
Hij zegt daar: 'Toen onze partij nog maar zeven man groot was, sprak zij
al haar twee grondbeginselen uit; ten eerste: zij wilde een waarachtige,
wereldbeschouwelijke partij zijn, en ten tweede: zij wilde compromisloos
de macht in Duitsland, voor haar alleen.' Macht maakt heel – ‘Heil!’
antwoordt de massa. Dat was de triomf van de wil: we wilden de macht en
nu hebben we die ook om ons waarachtige, wereldbeschouwelijke werk te
kunnen doen. In Wenders' termen: nu konden ze de secretaresses in
Neurenberg uitleggen waarom ze leefden. Wenders gebruikt Riefenstahls
beelden - en dat hetgeen 'toevallige' overeenkomst maar een citaat
betreft, wordt enerzijds aangeduid door het feit dat het citeren van
filmbeelden bij Wenders bijna een standaard procedé is, hij is een groot
kenner van de filmgeschiedenis; anderzijds door het feit dat deze door
Kracauer beroemd gemaakte beelden vaker geciteerd worden, bijvoorbeeld
door John Milius in de opening van zijn film *Red Dawn*, waarin
Nicaragua binnenvalt in de V.S. Maar hij gebruikt ze omdat hij een
antifascistische film wil maken: hij wil een confrontatie aangaan met
het verleden en daar hoort het nationaalsocialisme bij. Als hij de engel
op de Gedächtniskirche laat landen, herinnert hij eraan hoe Duitsland de
nacht in is gegaan van het fascistendom en een verloren oorlog, maar
tegelijk zegt hij dat haar geschiedenis daardoor niet is aangetast: hoe
geschonden en versplinterd het leven ook is, hoe groot het niets waaruit
hij zijn vlag van een nieuw en zinvol bestaan wil hijsen, we bestaan
nog, heelheid is nog mogelijk. De weg die daarheen voert is echter niet
die van het compromisloos de macht opeisen - dat kan niet meer.

Wenders geeft uitdrukkelijk aan een anti-oorlogsfilm te maken, een
anti-totalitaire film ook: tégen de strijd waar Hitler over schreeuwt,
vóór de vrede, tégen de macht, vóór de liefde. Wenders helden willen de
liefde om, als ze die hebben, hun waarachtige wereldbeschouwelijke werk
te kunnen verrichten. Met tederheid in plaats van geweld hetzelfde doel
bereiken, daar gaat het om.

## III.

Wenders’ antifascisme toont zich het duidelijkst in zijn benadering van
de massa. De massa's van Leni Riefenstahl hebben iets vreemds over zich:
we zien voortdurend enorme aantallen mensen in de film, in strak
geordende cohorten vaak, marcherend, stilstaand, luisterend, één keer
zelfs collectief een tekst uitsprekend, en dan weer in beweging – met
schoppen, met wapens, met fakkels, met vlaggen en vaandels... Alleen,
wat er ook gebeurt, niemand leren we nader kennen: er loopt niet één
individu in mee. Als we al eens een gezicht in de menigte zien, zien we
dat nooit meer terug. De enigen die herkenbaar (met naam) worden
geïntroduceerd zijn een aantal nazi-koppen, en de enige van wie we te
horen krijgen wat hij op zijn hart heeft, is Adolf Hitler, in de
slottoespraak.

De mensen die we van nabij genoeg zien om identificatie mogelijk te
maken, zijn allemaal sterke, jonge mannen met een bepaalde schedelvorm
en opgeschoren nekken. Daar hadden Leni Riefenstahl en Albert Speer, de
'architect' van de partijdagen, wel voor gezorgd: de optocht van de
'Amtswalter', de partijbureaucraten, werd bijvoorbeeld ’s nachts
georganiseerd, zodat wel hun fakkels, maar niet hun vette buiken en
middelbare leeftijd zichtbaar zouden zijn. Als er in de film details in
beeld komen zijn dat laarzen, handen op spades, symbolen: de massa
blijft anoniem, abstract, ideëel, onindividueel, 'onmenselijk'. Als
gevolg hiervan wordt de film op den duur van een bijna pathologische,
dodelijke verveeldheid.

Dat komt natuurlijk ook door het filmverhaal: Riefenstahl toont
militaristen (partijgangers) die hun overwinning al achter de rug hebben
- haar film toont hoofzakelijk de *Triumpf des Organisierens*. Ook
boy-meets-girl films eindigen aan het slot van de voorgeschiedenis, als
het verhaal van de geslaagde liefde begint zijn droom en drama voorbij,
de rest is een kwestie van relatie-managing, iets waarvan de charme voor
buitenstaanders meestal moeilijk na te voelen is. Als Hitler in zijn
slottoespraak oreert dat de partijdagen 'de grote en geestelijke
ontmoeting van oud-strijders en wapenbroeders' is geweest, komt dat
onbegrijpelijk over: de massa's hadden niets geestelijks of
persoonlijks, ze waren alleen maar groot. Hitler spreekt blijkbaar uit
een tijd tot ons die ons absoluut vreemd is geworden.

Wenders verwerpt dit type massa. Ook hij laat zijn hele film door
onafgebroken massa's mensen zien: al diegenen die in de huizen, cafés,
filmsets, straten en metro's van Berlijn leven. Zijn hoofdpersonen, de
eerst getoonde engel Damiël en zijn mede-engel Cassiël, zijn puur
geestelijke wezens en als zodanig in staat dwars door muren en
dergelijke heen te lopen (inclusief de Muur). Ze zijn voor mensen
onzichtbaar, maar kunnen wel ieders gedachten, ieders geestelijk en
persoonlijk leven horen. Als gevolg daarvan komen de engelen enkel
individuen tegen, ieder heeft zijn of haar eigen gedachten in de eigen
taal. De mensenmenigten in Wenders' Berlijn vormen nooit een 'echte'
massa - zonder wil of met maar één wil, zoals Riefenstahls massa.
Iedereen behoudt zijn of haar persoonlijke bewustzijn.

In het begin van de film loopt Damiël door een metro. Men zit daarin
zichzelf verzonken, 'ieder mens vormt een eilandje, alleen en
verscheurd'. Damiël gaat naast een kalende man zitten, een typisch geval
van 'een dolkstoot in de rug gehad'. Deze man denkt bij zichzelf:

> Je bent verloren, maar dat kan nog lang duren. Je ouders hebben je
> verstoten, je vrouw heeft je verraden, je vriend is in een andere
> stad, je kinderen herinneren alleen nog je spraakgebrek, je kunt
> jezelf voor de spiegel iedere keer wel voor je kop slaan...’ Dan legt
> Damiël zijn hand rond de schouder van de man: ‘Wat is dat?’ denkt die.
> ‘Iets is er... Ik ben er toch ook nog! Als ik wil, als ik alleen maar
> wil... Ik moet enkel willen, dan kom ik er weer uit. Heb me er zelf in
> laten vallen, kan me er ook weer uithalen, zou toch belachelijk zijn.
> Dan had moeder gelijk: ‘’Laat je toch niet zo rondduwen!’’

De triomf van de wil wordt bij Wenders op individueel niveau behaald, al
is daar ook een teder schouderklopje van een Engel-Führer voor nodig:
een beetje liefde en de mens weet weer waarom hij leeft: omdát hij leeft
en omdat hij dat wil. Een groter contrast is nauwelijks denkbaar met de
totalitaire machtswil om de massa's bij zich in te lijven voor hun eigen
heil bij Hitler/Riefenstahl. Wenders verzet zich tegen iedere
hiërarchische machtswil, zijn wil is die om te bestaan, desnoods in
totale eenzaamheid: dat is toch antifascisme?

Maar laten we de massa in Wenders' Berlijn nog eens nader bekijken. De
mensen verkeren er regelmatig in grote groepen andere mensen, zonder dat
ze die eigenlijk werkelijk zien, ze zijn daarvoor veel te veel bezig met
hun eigen beslommeringen. De metrorit brengt dit schitterend in beeld:
de massa is een medium geworden waar de mensen onbewust instappen om
zich ergens heen te laten vervoeren, maar nooit om gezamenlijk, als
groep, ergens heen te gaan. De massa is net als de metro een
vervoersmiddel, een functioneel object, maar nooit een object met een
eigen waarde en een eigen moment. Alleen het individu is dat: het is een
denkend en voelend object, een subject dus. De fascistische massa is
totaal afwezig, Duitsland is entnazifiziert. Een pluspunt?

Dat zou het zijn als niet overal ter wereld de massa tot een medium was
geworden, als dat niet kenmerkend was voor de naoorlogse periode in het
westen. In alle treinen, bussen, alle drukke winkelstraten van alle
grote steden over zo langzamerhand de hele wereld is dit waar te nemen.
Wenders' 'antifascistische' massa is een universeel verschijnsel, een
normaal onderdeel van iedere op consumptie en media ingeschakelde
maatschappijvorm. Zijn antifascisme is een constatering, niet meer, als
stellingname hangt het volkomen in de lucht. Waarom je een expliciet
voorstander tonen van iets dat allang gerealiseerd is en dat op geen
enkele wijze wordt bedreigd?

## IV.

Ook de engelen zijn bij nadere beschouwing niet zo eenduidig. Zij weten
alles van de mensen, maar zijn volkomen van hen afgesloten, wat zich uit
in het feit dat ze de wereld in zwart-wit beelden zien. Ze kunnen
hooguit af en toe iemand een kontje geven om uit het niets omhoog te
kruipen richting waarachtig en wereldbeschouwelijk, en zelfs daarin
mislukken ze soms. De engel Cassiël slaagt er bijvoorbeeld niet in een
jongen op het Europa-Center van zelfmoord af te houden door middel van
handoplegging.

Het is geen toeval dat Cassiël faalt, waar Damiël slaagt. In een gesprek
helemaal aan het begin van de film heeft Cassiël zijn wereldbeschouwing
geformuleerd: ‘Alleen blijven! Laten gebeuren! Ernstig blijven! Wild
kunnen we enkel in die mate zijn, als we onvoorwaardelijk ernstig
blijven.’ Nu zien we waar die wildheid toe leidt: machteloosheid, dood.
Damiël slaagt waar Cassiël faalt, omdat hij een andere levenshouding
heeft. In het begingesprek zegt hij: 'Es ist herrlich nur geistig zu
leben und Tag für Tag die Ewigkeit von die Leuten rein, was geistig ist,
zu bezeugen - aber manchmal wird mir meine ewige Geistesexistenz
zuviel.‘ (Ze hebben net naar een vrijend paartje zitten kijken). Hij wil
zijn alwetendheid verliezen, hij toont zijn verlangen, het Verlangen
zoals Wenders het noemde: ‘Endlich ahnen, statt immer zu wissen.’ ‘Ach’
en ‘oh’ en ‘ah’ en ‘hemeltje!’, kunnen zeggen, in plaats van altijd ‘Ja
en amen!’ Tegenover de wraakzuchtige, onvoorwaardelijke ivoren
toren-houding van Cassiël plaatst hij zijn mededogen met het menselijke
tekort: koud tegenover warm.

Deze tegenstelling die Wenders en Handke hier introduceren is in de
jaren dertig al nauwkeurig verwoord door Antonio Gramsci in zijn
*Gevangenisschriften*: ‘De vergissing van de intellectueel bestaat erin
dat hij meent dat men kan weten zonder te begrijpen en vooral zonder te
voelen, zonder gepassioneerd te zijn (niet alleen voor het weten op
zich, maar voor het object ervan).’ Cassiëls passie betreft het weten,
die van Damiël het object van dat weten. Alleen maakt Gramsci duidelijk
dat hier van een tegenstelling geen sprake is: weten is niet mogelijk
zonder te voelen en onvoorwaardelijk weten kan alleen ontstaan waar
mededogen aanwezig is met het object van dat weten, dat wil zeggen, met
de mensen, het menselijk tekort.

Gramsci heeft ook verduidelijkt wat hij met ‘begrijpen’ bedoelt:

> De intellectueel gelooft dat hij een intellectueel (en niet een pure
> pedant) kan zijn, ook als hij geen enkele band heeft met het volk, dat
> wil zeggen zonder de elementaire passies van het volk te voelen,
> zonder deze te begrijpen en ze dus te verklaren en te rechtvaardigen
> binnen de bepaalde historische situatie, ze dialectisch te verbinden
> met de wetten van de geschiedenis, met een hogere - wetenschappelijk
> en coherent uitgewerkte - wereldbeschouwing, met het ‘’weten’’.

Volgens Gramsci was ieder mens tot op zekere hoogte filosoof,
intellectueel: iedereen dacht na over de wereld en zijn positie daarin
(en de mensen in Wenders' films doen niet anders dan dat); maar in
iedere maatschappelijke klasse waren mensen die hun onsamenhangende
noties probeerden uit te werken tot een coherent geheel, en die groepen
noemde hij 'de intellectuelen'. Hij onderscheidde daar drie hoofdgroepen
in: er waren 'traditionele intellectuelen', die de noties van de
heersende klassen uitwerkten en dat uitriepen tot ‘het gezonde
verstand’; er waren ‘organische intellectuelen’ die de tegen de
heersende klassen strijdende onderklassen vertegenwoordigden en de nog
niet vanzelfsprekende noties daarvan tot uiting brachten - met het doel
zo'n samenbundelende wereldbeschouwing te ontwerpen dat daarmee de macht
kon worden overgenomen. En dan was er nog een derde groep, de
‘vrijwillige intellectuelen’: dat waren intelligente mensen die
weliswaar begrepen hoe hun wereld in elkaar stak, en die ook de twee met
elkaar strijdende ideologieën van de macht en tegenmacht-in-wording
kenden, alleen voelden ze zich met geen van beide klassen verbonden,
alleen wilden blijven. Ze wisten veel, ze begrepen heel wel hoe
onrechtvaardig en wreed de maatschappij georganiseerd was, maar ze
hadden geen benul hoe die kennis in praktijk kon worden omgezet, hoe je
iets aan de status quo kon veranderen, aangezien ze zich met geen enkele
grotere groep wilden verbinden. Daarom verlamde die kennis hen, ze
werden er ongelukkig van, hun kennis zat hen genadeloos in de weg en
moest weg, weg, weg. Dat was de reden waarom ze om 'actie' begonnen te
roepen, om een 'totale verandering', wat dat verder ook voor mocht
stellen. 'Alles' was fout en het moest 'helemaal' anders, maar hoe, en
door wie, en wanneer?

Het was deze actie-ideologie die hen zich deed aansluiten bij het
fascisme (als ze dat al niet zelf creëerden). Dat wilde immers ook alles
veranderen en wel onmiddellijk - zonder daarbij van één klasse uit te
gaan om die verandering te realiseren. 'Corporatisme' was de slogan, en
dat onder de vleugels van iets 'hogers', van een Partij, en iedereen
moest meedoen. Onmachtigen die ze waren, brulden ze om de macht,
'compromisloos de macht, voor haar alleen'.

Hoezeer de rol van de ideologie en de beroepspraktijk van intellectuelen
veranderd moge zijn - Wenders' engelen passen perfect in het door
Gramsci beschreven patroon. De engelen weten alles, maar kunnen niets
begrijpen of verklaren vanuit een bestaande maatschappelijke situatie,
ze zien immers alles in het perspectief van de eeuwigheid, ze zijn
alleen maar geest en als zodanig niet in staat 'de elementaire passies
van het volk te voelen'. Het zijn dus vrijwillige intellectuelen (dat
wil zeggen pedanten).

Ook de af en toe opduikende oude verteller Homerus in Wenders' film is
zo'n vrijwillige intellectueel: hij wil 'alles' veranderen door 'het
epos van de vrede aan te heffen', zonder verder te benoemen hoe hij in
concreto die vrede georganiseerd zou willen zien. Vrede moet voor hem
het tegenovergestelde van oorlog zijn, maar wat dan precies? Het heeft
iets te maken met de 'kind-zijn' van de mensheid. ‘Toen het kind kind
was, wist het niet dat het kind was’: vrede is dan het niet-weten, het
onbewust-zijn, de mythe van het leven dat nooit begonnen is, de
'heelheid' van de mens in zuivere toestand, het verlangen naar iets 'dat
een ander vroeger was': onmiskenbaar een vorm van intellectueel
anti-intellectualisme, van kennismensen wier kennis hen genadeloos in de
weg zit en die er daarom vanaf willen. Maar waar de klassieke
vrijwillige intellectuelen om 'actie' en 'macht' riepen, roept de
moderne versie daarvan om 'vrede', om 'tedere beelden'.

Nu ja, zo'n oude man die wat voor zich uit zingt zal natuurlijk nooit
meer gevaarlijk kunnen worden, al zou hij dat overigens wel willen: zijn
laatste (en de laatste) gesproken woorden in de film zijn, dat ‘de
mannen en vrouwen en kinderen mij zullen zoeken, omdat ze mij, hun
verteller, voorzanger en toonaangever, nodig hebben zoals verder niets
op de wereld’. Vergeeflijke grootheidswaanzin van een seniel oud
mannetje. (Eerder in de film had hij de naziterreur al vergoelijkt door
het te omschrijven met de woorden: ‘En de mensen waren helemaal niet
vriendelijk meer en de politie ook niet.’ Niet vriendelijk? Ze hebben
godverdomme miljoenen mensen uitgemoord.)

Ook Cassiël zal niet gevaarlijk worden, hij wil ‘alleen’ blijven en de
dingen ‘laten gebeuren’. Voor hem is de eenheid van het eeuwige
koninkrijk alleen te 'begrijpen' in volstrekte eenzaamheid, hij zal
alleen zichzelf in de weg blijven zitten, somber starend tot in de
eeuwen der eeuwen, zoals aan het slot van de film.

Maar Damiël wil meer, hij verwoordt zijn anti-intellectualisme ook met
het meeste elan: ‘Eindelijk vermoeden, in plaats van altijd te weten!’
en:

> De hele tijd, als we al eens meededen, was het toch maar voor de
> schijn... alleen voor de schijn! Niet dat ik meteen een kind wil
> verwekken of een boom wil planten, maar het zou toch mooi zijn bij het
> thuiskomen na een lange dag... zoals Philip Marlowe de poezen te
> voeren, of koorts te hebben, zwarte vingers van het kranten lezen,
> niet meer alleen enthousiast te worden over de geest, maar eindelijk
> eens over een maaltijd, de lijn van een hals... een oor. En liegen! Of
> het gedrukt staat!

Dat is het credo: weg met de waarheid! Eindelijk voelen! (Hierbij moeten
we bedenken dat Damiëls slogan ook te horen is als: ‘Endlich Ahnen,
statt immer zu wissen’: eindelijk voorouders, eindelijk een
geschiedenis! Weten is dan iets per definitie ahistorisch, d.w.z.
mythisch.)

## V.

Wenders:

> Wat is een engel? Al met al geloof ik niet dat we door hen omringd
> zijn, ik geloof eerder dat ieder van ons zijn engel in zich draagt.
> Hij symboliseert het kind dat men ooit was en dat men vergeten is, de
> verloren onschuld waarvoor de volwassen wijsheid in de plaats kwam.
> Daarom zien alleen de kinderen in de film de engel. Voor mij schuilt
> de metafoor van de engelen in deze relatie met de kinderjaren.

Damiël is het kind dat z'n onschuld zal verliezen, die tot bewustzijn
zal komen (welk bewustzijn per definitie 'ahnend statt wissend' is),
wiens leven zal gaan 'beginnen'. Geheel in de lijn van de mythe die
Wenders in de eerste beelden van zijn film had samengevat, zal hij
binnentreden in de Geschiedenis, leren dat die een belichaming van het
verleden is en zal hij door zijn recht en plicht op zich te nemen de wet
van de geschiedenis voltooien. Maar de band die hij daartoe met een
medemens zal aangaan mag niet toevallig zijn, dat zou ons terugvoeren
tot de secretaresse in Dallas, het moet een kwestie van uitverkiezing
zijn, van 'Schicksal'. Want alleen dat immers maakte het leven zinvol,
de onvermijdelijke, 'echte' verbinding van mens tot mens. De weg die
Damiël zal afleggen om mens te worden is hiermee uitgezet: hij zal de
aan hem voorbestemde vrouw vinden, en die vrouw vindt de aan haar
voorbestemde man. (Die voorbeschikking wordt haar geopenbaard in een
droom die ze over Damiël heeft in de nacht voor diens menswording, in
welke droom hun handen elkaar grijpen in exact hetzelfde beeld als
Michelangelo in de Sixtijnse Kapel gebruikte voor de hand Gods die die
van de mens grijpt.) In de voorbestemmingsdroom van de vrouw, die Marion
heet, herhaalt de vrouw de openingsregel van de film: ‘Toen het kind
kind was...’ en vervolgt dan: ‘Was dat de tijd van de volgende vragen:
waarom ben ik ik en waarom niet jij? Waarom ben ik hier?’ Ze stelt met
andere woorden de vraag naar de toevalligheid van de identiteit en van
de band met de bodem - Marion is hier, net als Damiël, nog zoekende.

Overigens maakt de film ook duidelijk waarom deze twee nu juist aan
elkaar zijn voorbeschikt. Damiël ziet Marion voor het eerst als ze in
een circustent aan de trapeze oefent om te leren vliegen, met
namaakvleugels op de rug. Er ontspint zich dan een dialoog tussen haar
en haar (Hongaarse?) trainer. Die zegt: ‘Marion, zo toch niet! Niet
bengelen, maar vliegen! Je bent een engel!’ ‘Ik kan niet vliegen met die
dingen aan!’ ‘Natuurlijk kun je dat wel. Is met vleugels makkelijker dan
zonder!’ ‘Maar niet met deze... kippenveren!’ Dat is het: zij wil echte
vleugels... engel zijn! Op dat moment ziet Damiël voor het eerst in een
flits de wereld in kleur: dat bewijst dat er een 'vonk' is overgeslagen,
die zijn wil activeert om uit het zwart-witte engelenbestaan in de
kleurrijke mensenwereld binnen te treden (hij heeft gevonden wie hem
zocht).

In haar laatste optreden in de film blijkt Marion met Damiëls hulp ook
werkelijk te hebben leren vliegen (aan de trapeze nog steeds) en zegt
Damiël over zijn relatie: ‘Es ist verbindlich’, anders gezegd: het heeft
niets meer met toeval te maken. Hij is er. Maar eerst is er nog de
slotmonoloog van Marion, als de grote persoonlijke en geestelijke
ontmoeting plaatsvindt tussen de twee, in een bijzaal bij een concert,
zij in het rood gekleed, hij liefdevol luisterend, ziende. Deze monoloog
vormt de tegenhanger van de slottoespraak van Hitler uit *Triumpf des
Willens*: het 'antifascistische' niveau, dat de hele film door onder
andere aanwezig was gebleven doordat Wenders het standbeeld van de
overwinningsengel als structuurelement voor zijn verhaal gebruikte, op
dezelfde wijze als Riefenstahl dat deed met de Duitse Rijksadelaar die
zij keer op keer in beeld bracht, ook voor een wolkenhemel - dat niveau
bereikt nu zijn voltooiing.

## VI.

In haar monoloog herhaalt Marion wat ze al ontdekt had in haar droom:

> Ik was veel alleen, maar ik heb nooit alleen geleefd. Als ik met
> iemand was, was ik vaak vrolijk, maar tegelijkertijd hield ik alles
> voor toeval. Deze mensen waren mijn ouders, maar anderen hadden dat
> ook kunnen zijn. Waarom was die met de bruine ogen mijn broer en niet
> die met de groene ogen die over de stoep liep? De dochter van de
> taxibestuurder was mijn vriendin, maar ik had net zo goed m'n arm om
> het hoofd van een paard kunnen leggen.

(Zoals Nietzsche gedaan had aan de vooravond van zijn krankzinnigheid
toen hij in dat paard Richard Wagner meende te herkennen: Nietzsches
eigen schuld, zegt Marion, hij was immers de filosoof die God
doodverklaarde en dus het leven tot een aaneenschakeling van zinloze
toevalligheden hamerde.) ‘Ik was met een man, was verliefd en zou hem
net zo goed hebben kunnen laten staan en met de vreemdeling, die ons op
straat tegemoetkwam, kunnen verdergaan. Kijk me aan of niet. Geef me je
hand of niet. Nee, geef me geen hand en kijk me niet aan.’

De grote-stadservaring van de toevalligheid van alle contacten, leidt
tot het verlangen alleen te blijven. ‘Einsamkeit heisst ja: Ich bin
endlich ganz,’ zegt Marion. Eenzaamheid, wist Cassiël, betekent: de
eenheid van het bestaan zien. Maar opgepast: het is de toevalligheid die
het verlangen wekt een zuiver eilandje te blijven en juist in het niets
van dat verlangen moet worden aangetoond dat de vlag van de wil om
werkelijk contact te maken nog steeds kan worden gehesen.

Damiël is een vrijwillige intellectueel - en als het werkelijk zo zou
zijn dat we allemaal eilandjes zijn, zonder werkelijke band met wat voor
maatschappelijke groepering dan ook: zijn we dat dan niet allemaal? Maar
hij is realistischer dan de Homerus uit de film: die wilde 'alles'
veranderen, terwijl Damiël bewust een terrein zoekt voor zijn
activiteiten. En dat vindt hij ook: er bestaat nog een werkelijke band
in het bandeloze heden, en dat is de liefde tussen man en vrouw en de
liefde tussen de ouders en hun kind. Waar de maatschappelijke groepen
uit elkaar zijn gevallen, is alleen de kleinst mogelijke
maatschappelijke eenheid over om een waarachtige, wereldbeschouwelijke
partij mee te vormen, en die partij heet de familie.

En is het daarnaar dus dat wij terug moeten keren? Is de enige 'actie'
waar wij, vrijwillige intellectuelen, nog om kunnen schreeuwen: een
vrouw vinden om een kind bij te verwekken? Ja, zegt Wenders, in naam van
de heelheid, ja dat moeten we. Als Damiël zijn geliefde heeft gekregen
zegt hij: ‘Nu weet ik wat geen engel weet’ - met andere woorden: nu weet
ik én ik voel, lichaam en geest zijn verenigd, nu ben ik eindelijk geen
vrijwillig intellectueel meer.

Waar leidt zo'n terugkeer tot het gezin eigenlijk toe: zou een wereld
vol 'hele' en zinvolle gezinnen niet opnieuw enkel bestaan uit
eilandjes, al zijn die dan ook iets groter dan het individu alleen? Dat
er meer nodig is dan het gezin alleen realiseert Wenders zich ook, en
dat laat hij dan ook door Marion vertolken. ‘Ik geloof dat het nieuwe
maan is,’ zegt Marion. ‘Geen rustiger nacht dan dat, geen bloed zal er
stromen in de hele stad. \[…\] Met het toeval moet het nu afgelopen
zijn! Nieuwe maan van de beslissing! Ik weet niet of er een bestemming
bestaat, maar er bestaat een beslissing! Beslis! Wij zijn nu de tijd.’
(Daar gaat het om: je kunt alles relativeren, maar wat niet
gerelativeerd kan of mag worden is de beslissing, dat wil zeggen de wil.
De persoonlijke wil is de enige absolute waarde die het individu is
overgebleven in deze tijd. Daarmee kan het toeval worden bestreden.)

En dan komt het: wie beslist om een ander te willen, en wie die wil laat
triomferen, komt daarmee niet in een tweepersoonlijke eenzaamheid
terecht, maar vindt, de essentie van de tijd zijnde, een veel ruimere
bestemming. Marion vervolgt: ‘Niet alleen de hele stad, de hele wereld
neemt op dit moment deel aan onze beslissing. Wij tweeën zijn meer dan
enkel twee. Wij belichamen iets. Wij zitten op het plein van het volk,
en het hele plein is vol mensen die hetzelfde willen als wij. Wij
bepalen het spel voor iedereen!’

Laten we, opnieuw, zo letterlijk mogelijk proberen te horen wat hier
gezegd wordt. Wij bepalen het spel voor iedereen... Hitler zei in zijn
slottoespraak: ‘Het Duitse volk is gelukkig in het besef dat de eeuwige
vlucht der verschijnselen van nu af voorgoed is vervangen door een vaste
pool (Heil!) die zich, wetend en voelend dat ze het beste bloed in zich
draagt, heeft opgeworpen als de leiding van de natie en vastbesloten is
deze leiding te houden, waar te nemen en niet meer af te staan. (Heil!)’
Hitler zegt exact hetzelfde als Marion: het toeval, 'de eeuwige vlucht
der verschijnselen', is overwonnen nu wij een vaste pool hebben gevormd
(op basis van de enige absolute waarde immers, op basis van de wil),
waardoor wij, ‘wetend en voelend’ dat wij ‘de tijd zijn,’ het spel voor
iedereen kunnen bepalen, dat wil zeggen ‘de leiding van de natie’ in
handen hebben gekregen. Het verschil tussen de partij van Marion en
Damiël en die van Hitler is natuurlijk dat deze laatste ‘compromisloos
de macht in Duitsland’ wilde, ‘voor haar alleen’, terwijl de eerste door
de liefde in staat is een 'waarachtige, wereldbeschouwelijke partij' te
zijn om daarmee de leiding te geven aan de natie, die zich op 'het plein
van het volk' verzameld heeft: ‘en het hele plein is vol mensen die
hetzelfde willen als wij’.

Beider doel is kortom hetzelfde: zich als leiding over allen opwerpen om
daarmee de verscheurdheid tussen alle mensen te overwinnen en de
'heelheid' tot stand te brengen (Hitlers publiek begreep dat perfect en
antwoordde daarom voortdurend met 'Heil', dat wil zeggen met 'heel
zijn', 'heel worden'), hun beider doel is het spel voor allen te
bepalen, maar waar Hitlers partij dat met geweld deed, met een
hiërarchische onderschikking van de massa aan de partij om zo de
Volksgemeinschaft tot stand te brengen, weten Marion en Damiël met
liefde, met tederheid een vanzelfsprekende deelname aan diezelfde

Volksgemeenschap te realiseren. Voor Hitler was het aan de macht komen
van de nationaalsocialisme het grootst denkbare verhaal (dat minstens
1000 jaar zou duren), Marion zegt: ‘Es gibt keine grossere Geschichte
als die von Mann und Frau.’ Hetzelfde ideaal, eenzelfde triomf van de
wil, alleen de middelen zijn iets anders. Marion vervolgt over dat
maximale verhaal van man en vrouw: ‘Het zal een verhaal zijn over
reuzen, onzichtbare, overdraagbare, een verhaal over nieuwe stamouders.
Kijk mijn ogen! Zij zijn het beeld van de noodzakelijkheid, de toekomst
van allen op het plein.’ Ja, Hitler zei hetzelfde: ‘Het is ons verlangen
en onze wil, dat deze staat en dit rijk zullen bestaan in de duizenden
jaren die komen. Wij kunnen gelukkig zijn in het besef dat deze toekomst
totaal aan ons is (Heil!). De oudere lichtingen zouden nog aan het
wankelen kunnen gaan, maar de jeugd behoort geheel en al aan ons, met
lichaam en ziel (Sieg Heil! Sieg Heil! Sieg Heil!).’ Wij zijn de nieuwe
stamouders, zegt Hitler, wij zijn de toekomst van allen op het plein van
de volksgemeenschap.

## VII.

Waarom doen Wenders en Handke dit? Waarom pikt Wenders, na the American
Dream van zich te hebben afgeschut, moeiteloos de oude Duitse droom op
van een duizendjarig rijk van een 'heel' geworden volksgemeenschap,
waarvan de kern wordt uitgemaakt door de 'voorbeschikte' liefdesband
tussen man en vrouw en tussen de mens en de grond waar hij geboren en
getogen is? En waarom droomt hij weer over Duitsland als het 'Heilig
Herz der Völker'?

En waarom herintroduceert Wenders de hele context van vertwijfelde
vrijwillige intellectuelen met alles erop en eraan, die in de jaren '30
een voorwaarde was voor de opbloei van het fascisme in Europa? Voert
Wenders' nostalgie om een techniek die definitief door de geschiedenis
achterhaald zal worden (de film) naar een nostalgie die de door
diezelfde geschiedenis achterhaalde idealen omhelst, naar een nostalgie
naar de geschiedenis als zodanig (waarvan hij heeft moeten constateren
dat men die in Duitsland aan het uitwissen is), vertaald als een
nostalgie naar de kindertijd, toen het allemaal nog zo leuk leek en we
de consequenties van die idealen nog niet konden overzien?

Ik verwijt Wenders en Handke niet dat ze een soort antifascistische
neonazi’s zijn. Het zijn eerder pre-fascisten die met gevaarlijke
spelletjes bezig zijn en die zich tegen kritiek indekken met behulp van
de (overigens op niets gebaseerde) mythe van de gelukkige 'Kindsheit',
wat hier dan letterlijk met kindsheid kan worden vertaald.

Of is het anders? Wil Wenders, na eerst met de American Dream te hebben
afgerekend, nu met de Duitse droom breken door een Confrontatie aan te
gaan met de Duitse 'Blut und Boden'-mythe, en dat door de film van Leni
Riefenstahl als het ware van binnenuit op te blazen, door haar
'fascistische' beelden met een antifascistische inhoud te vullen? Maar
is hij, na in het Duitse deel van de mythische ruimte te zijn
binnengetreden, niet meer in staat daaruit los te komen en droomt hij er
daarom verder in? In *Blue Velvet* van David Lynch zien we een jongen
opgeslokt worden door de mythische ruimte van het Kwaad, hij vindt zijn
weg daarheen via een afgesneden oor en aan het eind van de film wordt
getoond hoe hij via datzelfde oor de mythische ruimte weer verlaat om
opnieuw een 'gewone', maar rijp geworden jongen te worden. Is Wenders
daar dan niet in geslaagd?

Hij vindt zijn weg naar de mythe via de wolken van Riefenstahl en het
slotbeeld van *Der Himmel über Berlin* toont diezelfde wolkenlucht,
alleen staan er nu de woorden; ‘wordt vervolgd’ op: wil dat dan zeggen
dat Wenders er geen afstand toe heeft kunnen nemen en zelfs besloten
heeft ('Nieuwe maan van de beslissing!') erin verder te werken?
Weliswaar benadrukken Wenders en Handke dat hun boy-meets-girl
verhaaltje een 'epos van de vrede' is en hun film zit ook boordevol
beelden van oorlogsverschrikkingen, maar merkwaardigerwijs tonen die
allemaal het Berlijn van 1945: de verwoestingen die we zien zijn
veroorzaakt door de 'bevrijders-bezetters', die met het platbombarderen
van de hoofdstad en de daaropvolgende deling ervan ook de mythe van de
duizendjarige Duitse identiteit vernietigden. Deze merkwaardige selectie
van oorlogsbeelden doet de door Wolfgang Pohrt geformuleerde verdenking
rijzen dat de auteurs, ‘het hun ouders niet zozeer verwijten dat die de
oorlog begonnen zijn, als wel dat ze hem verloren hebben’. Dan beloven
de niet-gewelddadige middelen die ze nu aanprijzen een roemrijker
perspectief!

Of zijn er werkelijk nog steeds Duitse intellectuelen die de oude Duitse
droom koesteren? Er zijn tekenen die in die richting wijzen. De
zogenaamde Historikerstreit lijkt tot inzet te hebben het Nazi-Duitse
verlangen naar wereldheerschappij als een normaal historisch fenomeen te
kunnen beschouwen, dat tot al even normaal historische excessen leidde.
En dat *Der Himmel über Berlin* de Duitse staatsprijs voor film 1988
kreeg toegewezen, suggereert dat de erin vertolkte ideeën ook op hoger
niveau in Duitsland met instemming worden begroet. Maar de film kreeg
ook de grote prijs van Cannes en Wenders werd op het filmfestival van
Rotterdam 1988 door een internationaal panel van 500 filmcritici
uitgeroepen tot de meest veelbelovende regisseur van de toekomst.
Vervolgens kreeg hij ook nog een eredoctoraat aan de Sorbonne in Parijs.
Heeft niemand in de gaten waar hij het over heeft of willen de
filmvrienden over de hele wereld hetzelfde als hij?

## VIII.

Moeilijk te zeggen, want het is moeilijk over deze film na te denken. De
film nodigt de kijkers vanaf de eerste beelden uit zich mee te laten
voeren, om gedachteloos een toeristische trip door Berlijn te maken. De
film is in één vloeiende beweging gemaakt, weliswaar is het geheel
opgebouwd uit zeven van elkaar afgegrensde aktes, maar de overgangen
daartussen versterken de beweging eerder dan dat ze die onderbreken.
Ondanks versnellingen en vertragingen is de beweging constant, ook de
gedachten van de mensen zoals de engelen die opvangen kabbelen in een
gestaag tempo voort. De vraag naar de betekenis van dit alle komt niet
eenmaal aan het oppervlak van het kijkersbewustzijn.

Wenders' film is een bijna onontwarbare kluwen van verwijzingen naar
oude beelden en ideeën - beelden waarvoor je niet wakker hoeft te zijn
om ze te begrijpen, je kent ze allemaal eigenlijk al, er is niets aan de
hand zolang de beeldenstorm maar doorgaat. Alleen wil Wenders, anders
dan bijvoorbeeld Tarkovsky in een vergelijkbare film als *Stalker*, zijn
kijkers wel een boodschap door de strot douwen. Hij plakt warrig
allemaal uit andere verbanden bekende beelden achter elkaar en probeert
die over te determineren met één bepaalde zin, de Geschiedenis namelijk,
om een begrip te reanimeren dat door het afschrikkingsevenwicht z'n
inhoud verloren heeft: dat van de vrede. Over de vrede is, inderdaad,
nooit een epos aangeheven, simpelweg omdat dat niet kan zonder het over
de tegenhanger ervan te hebben. Had Tolstoi zijn boekwerk 'Vrede'
genoemd, dan was hij snel uitgeschreven geweest.

Het begrip vrede kon nooit anders dan negatief gedefinieerd worden, als
de afwezigheid van oorlog namelijk, en sinds de instelling van wat Paul
Virilio 'de totale vrede' noemt is het zelfs totaal negatief geworden:
de vrede die op de oost-west as heerst is een toestand waarin enorme
uitgaven worden gedaan om de oorlogsvoorbereidingen tot in het oneindige
op te voeren in het kader van de wapenwedloop; de oorlog wordt niet meer
op het slagveld gevoerd, maar op het wetenschappelijk-technologische
terrein van de ontwikkeling van telkens nieuw wapentuig, dat de 'vijand'
verplicht ook voortdurend zijn arsenaal te vernieuwen, wat er weer toe
leidt dat het militair-industriële complex zoveel geld en intelligentie
opzuigt uit de burgerlijke maatschappij dat die met een totale
economische stilstand wordt bedreigd.

Tegen deze pervertering van het vredesbegrip richten Wenders en Handke
hun poging 'vrede' opnieuw van een positieve inhoud te voorzien wat,
afgezien nog van het feit dat het begrip met erg veel vroeg-fascistische
connotaties wordt opgezadeld en zelfs tot een vergoelijking van het
nazisme leidt dat als 'niet vriendelijk' terecht wordt gewezen, ook de
aandacht voorgoed wenst af te wenden van wat de naoorlogse vrede in
Europa en Amerika nu eigenlijk precies inhoudt. ‘Alles voor arbeid en
vrede, voor vreedzame arbeid’, is de boodschap van Wenders samen te
vatten: ‘Hij predikt vrede. Hij kiest voor de vrede. Hij wil het jawoord
van heel Duitsland! Niet uit persoonlijke eerzucht, maar enkel en alleen
om de vrede te kunnen beschermen tegen de bedreigingen van een
internationale kliek van zakkenvullers, die om wille van de winst zonder
enige scrupules miljoenen mensen ophitst.’ Maar dit is geen reclametekst
voor *Der Himmel über Berlin*, het zijn de woorden van Hitler uit een
radiotoespraak van 10 november 1933, uit een tijd dus dat de Duitse
Wehrmacht nog te zwak was om een oorlog te beginnen. Hoe durft iemand in
deze tijd in godsnaam nog het woord vrede in 'positieve' zin te
gebruiken? Wenders laat zijn hoofdpersoon blijmoedig in de geschiedenis
intreden, maar wel nadat hij daar een essentieel deel uit heeft
verdoezeld (ook Le Pen deed het af als 'een detail').

Zou Wenders werkelijk menen wat hij in zijn film uitdraagt, of doet hij
dat enkel zo bloedserieus omdat het daardoor allemaal zoveel leuker en
spannender overkomt, wat het succes van de film bij niet-Duitse
cinefielen zou verklaren? Maar zelfs als het naïviteit zou zijn, als we
Wenders op het niveau van zijn maatschappelijke idealen omtrent
antifascisme, vrede en de bestemming van vrijwillige intellectuelen als
alleen maar onverstandig en 'kinderlijk' zouden interpreteren, dan moet
toch geconstateerd worden dat hij dat op het niveau van de door hem
toegepaste technische middelen zeker niet is. Zijn film is in
esthetisch, filmisch opzicht onmiskenbaar goed gemaakt, zo goed zelfs
dat de door hem opgeroepen filmische beweging, net als de Beweging
waarnaar voortdurend verwezen wordt (de nationaalsocialistische)
totalitair kan worden genoemd: er is geen ontkomen aan. Wenders weet wat
hij doet, maar misschien realiseren wij ons onvoldoende wat dat is en
voor wie hij het doet. (‘The international reception of any achievement
depends upon its capacity for arousing fertile misunderstandings everywhere’,
was de verklaring die Siegfried Kracauer in 1947 gaf voor het
internationale succes van Duitse films van kort na de Eerste
Wereldoorlog.)

We moeten niet vergeten dat de film in Berlijn speelt. Op een gegeven
moment brengen de engelen een bezoek aan het oostelijk deel van de stad,
grauw en leeg. De eerste mensen die ze zien bij hun terugkeer in het
westelijk deel zijn een jongen en een meisje in een tedere, zij het
verdrietig ogende omhelzing. De oost-west relatie wordt daarmee direct
en als het ware 'onbewust', geassocieerd met de relatie man-vrouw. Als
Damiël zijn eerste nacht met Marion heeft doorgebracht, spreekt hij de
vreemde zin uit: ‘Ich bin zusammen.’ Hoe lief dat ook klinkt,
geconstateerd moet worden dat niemand in zijn eentje samen kan zijn.
Marion heeft in haar monoloog tegen Damiël gezegd: ‘Je hebt me nodig. Je
zult me nodig hebben.’ Wie hebben hier elkaar nu precies nodig? Ja, die
specifieke man en die specifieke vrouw, zegt de film; maar de suggestie
van dat omhelzende paartje na de oost-west reis der engelen was, dat ook
dat ene land en dat andere ene land elkaar nodig hebben: de beide
Duitslanden immers. 'Ik' kan 'samen' zijn, als die ik bestaat uit twee
dezelfden: van 'Duitsland' bestaan er twee: 'Duitsland is samen'.

De overwinning van de scheiding tussen man en vrouw, de 'heelwording'
van lichaam en geest, impliceert bij Wenders dus dat de verscheurde en
versnipperde Duitslanden hun scheiding kunnen overwinnen, omdat ze
elkaar nodig hebben en zullen hebben om de Duitse identiteit te
herstellen, om op de gezamenlijk bodem de bloedsbanden weer aan te halen
en het kapotte Duitse lichaam te genezen. Duitsland is de nacht ingegaan
na de verloren oorlog, maar haar geschiedenis is daardoor niet
aangetast: het land is nog heel, de Heimat bestaat nog, al is het nu
rijp geworden na een al te onschuldige voortijd: 'Toen Duitsland
Duitsland was, wist het niet dat het Duitsland was, alles was voor hem
bezield en alle zielen waren één.' En als dit van zichzelf bewust
geworden Duitsland weer één is, kan het zijn bezielende werk voor alle
mensen doen, kan het de mensheid bevrijden van het juk (van Amerikaanse
oorsprong) van geld en consumptie. Niet door een gewelddadige oorlog,
zoals een vroegere generatie geprobeerd heeft, maar door 'tedere
beelden'.

## IX.

‘Het begin is er nog,’ lijkt Wenders Heidegger na te spreken. ‘Het ligt
niet achter ons als iets dat allang bestaan heeft, het bevindt zich vóór
ons. Het begin is in onze toekomst binnengevallen, het staat daar in de
verte als de over ons gevelde beslissing, dat wij zijn grootsheid weer
in moeten halen.’ De filosoof sprak deze woorden uit in zijn toespraak
van 1934 waarmee hij de Duitse universiteit verbond aan de filosofie van
de Führer. Toen moest het nog beginnen, in de tussentijd is het begonnen
en weten we wat er gebeurde toen Duitsland zijn grootsheid inhaalde.
Wenders wil het opnieuw laten beginnen, hij ziet de nieuwe maan van de
beslissing al boven de horizon opkomen.

Het is blijkbaar niet mogelijk tot vóór het verdwijnpunt van de
geschiedenis, waar Canetti over sprak, terug te keren zonder alle
terreur die er in naam van die geschiedenis bedreven is ook weer binnen
te halen. Wenders laat zien dat de wereldoorlog van Hitler weliswaar met
de goede inzet is gevoerd, maar met de verkeerde methoden. Het was
eigenlijk niet meer dan een uit de hand gelopen, onvriendelijk geworden
kinderspel. Dat kan nu niet meer, de totale oorlog is opgevolgd door de
totale vrede, het spel dat Duitsland nu voor ieder zal gaan bepalen moet
daarom anders zijn. Marion begint haar slottoespraak tot haar man en
Duitsland niet voor niets met de dreigende woorden: ‘Es muss einmal
ernst werden.’ De hemel behoede ons voor deze ernst.
